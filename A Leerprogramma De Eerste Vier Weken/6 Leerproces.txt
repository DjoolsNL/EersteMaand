LEERPROCES

------------------------------------------------------------------------

Je EIGEN LEERPROCES
is in dit programma het belangrijkst. Daarom doe je in de eerste 4 weken niet mee aan 
het testwerk, wordt je niet betrokken in het werkoverleg en je neemt ook niet deel aan 
meetings. De focus ligt helemaal op je leerproces. Probeer aan de hand van het programma 
zoveel mogelijk te leren.     

Maar... studeren, hoe doe je dat? Helaas, er is eigenlijk niemand die die vraag voor jou 
kan beantwoorden want wat bij de een werkt, hoeft niet ook bij de ander te werken. 

De een zweert bij video's, de ander bij podcasts, een derde leest liever boeken. Jan 
kan niet studeren zonder muziek en Helen niet met. De een is 's ochtends op zijn best en 
weer een ander studeert liever 's avonds. 

Voordat je gaat denken 'hier heb ik dus ook niets aan' komen hier enkele tips waar je wel
wat aan hebt.

1. Hou je voor ogen dat studeren gewoon HARD en GESTRUCTUREERD WERKEN is en dat veel 
afhangt van je vermogen om je studie goed te managen.  

2. Realiseer je dat studeren VEEL ENERGIE kost. Je geest moet voortdurend scherp zijn 
en de energie gaat vooral naar het buiten de deur houden van storende prikkels. Ga dus 
niet studeren als je geestelijk, emotioneel of fysiek vermoeid bent. 
Alleen als je fit en ontspannen bent kun je de concentratie opbrengen die nodig is. 
Ga ook niet studeren als je andere zaken aan je hoofd hebt. Ook dat belemmert je
concentratievermogen.

3. Kies je studiemomenten zorgvuldig. Studeren is geen tussendoortje. Aan een 
kwartiertje studeren heb je niets want dat is voorbij voordat je iets hebt geleerd. 

4. Neem je tijd. Studeren is QUALITY TIME want je investeert in jezelf. Organiseer 
je omgeving zo dat je zonder al te veel prikkels een paar uur kunt door werken. Manage 
de prikkels die je quality time dreigen te verpesten. Schakel de afleiders uit. 

5. Studeren is ook STRUCTUREREN EN PLANNEN. Maak een planning. Op papier of in 
gedachte. Belangrijke elementen hierin:
- wanneer is de deadline en wat moet ik voor die deadline gepresteerd hebben/wat moet ik
allemaal weten voordat de deadline om is?
- Maak een inschatting hoeveel tijd je nodig hebt voor de studie. 

6. Ga niet zo maar af op hoe anderen het doen maar probeer die manier wel uit en kijk
of het je bevalt en of je er wat aan hebt. Is dat niet het geval zoek dan verder. 
Uiteindelijk ontdek je zo de manier van studeren die het beste voor jou werkt. 

7. Stel je dus voortdurend deze twee vragen: 
- bevalt het werken met deze specifieke leerbron (cursus, video, tutorial, artikel, 
podcast, leerprogramma) en 
- steek je er voldoende mee op? 

Zo niet switch dan naar een andere bron. 

8. Als je iets niet begrijpt denk dan niet meteen dat het aan jou ligt. Het kan ook aan de 
bron liggen waarvan je probeert te leren. Technische informatie op internet is vaak 
geschreven voor gevorderde professionele programmeurs. Dat je die niet begrijpt is logisch. 
Of iemand kan het gewoon slecht overbrengen aan een beginner. Ook dat ligt niet aan jou. 
Ga dus niet aan je zelf twijfelen of je enthousiasme verliezen maar zoek verder naar 
een leerbron die wel bevalt en waar je wel iets van opsteekt. Google en chatGPT zijn 
in dit opzicht je beste vrienden. 

9. Als je iets gaat leren dat volkomen nieuw voor je is begin je eerst met een verkenning
van het onbekende. Je probeert het onderwerp een beetje in kaart te brengen zodat je overzicht 
krijgt. Je verkent ook de opzet van de cursus, tutorial of online-artikel over een onderwerp. 

10. Maak een samenvatting van wat je leert. Schools opschrijven wat jij denkt dat je hebt 
geleerd dwingt je om opnieuw intensief en cognitief met de leerstof te werken en helpt om
het geleerde in het lange termijn geheugen op te slaan.  

11. Stel je ook voortdurend de vraag welke leerstof moet ik stampen,  
welke moet ik begrijpen en welke mag ik vergeten? Want niet alles is even belangrijk,
niet alles hoef je van buiten te leren. 